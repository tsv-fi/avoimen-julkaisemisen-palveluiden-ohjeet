# DOI-tunnisteet

## Mikä DOI-tunniste?

DOI-tunniste (Digital Object Identifier) on niin sanottu _pysyvä tunniste_, jota käytetään erityisesti tieteellisten artikkeleiden yhteydessä. Pysyvän tunnisteen tarkoituksena on antaa artikkelille uniikki tunnistetieto, jolla se erottuu erilaisissa tietokannoissa ja -järjestelmissä. Esimerkiksi pelkän otsikon perusteella tapahtuva tunnistaminen olisi altis virheille.

Sen lisäksi, että DOI-tunnisteen tapainen pysyvä tunniste helpottaa artikkelin kuvailutietojen koneellista käsittelyä, se toimii myös artikkeliin johtavana pysyvänä linkkinä, jota voidaan käyttää viitattaessa artikkeliin. Mikäli artikkelin URL-osoite muuttuisi, voidaan uusi osoite ilmoittaa DOI-tunnistetta ylläpitävälle taholle, jolloin viittauksissa käytetty DOI-tunnisteeseen perustuva linkki toimii jatkossakin eikä vanhene.

DOI-tunniste lisää artikkeleiden näkyvyyttä ja helpottaa niihin viittaamista. 

DOI-tunniste koostuu käytännössä kahdesta osasta, prefiksistä ja suffiksista, joita erottaa kauttaviiva. Esimerkiksi DOI-tunnisteessa 10.1000/182 prefiksi on 10.1000 ja suffiksi 182. Prefiksi on lehden oma tunniste ja suffiksi artikkelikohtainen tunniste. DOI-tunnisteesta suositellaan käytettäväksi URL-linkiksi muutettua muotoa, esimerkiksi http://doi.org/10.1000/182, joka toimii siis varsinaiseen artikkeliin ohjaavana linkkinä.

DOI-tunnisteet pitää rekisteröidä ja niiden rekisteröinnistä huolehtii useampi organisaatio. Keskeisimmät on listattuna DOI-tunnisteen kotisivuilla: [DOI Registration Agencies](https://www.doi.org/the-community/existing-registration-agencies/).

## DOI-tunnisteet avoimen julkaisemisen palveluissa

**Tunnisteiden käyttö Tieteellisten seurain valtuuskunnan DOI-sopimuksen kautta edellyttää sisältöjen julkaisemista Journal.fi- tai Edition.fi-palveluissa.**

TSV:n avoimen julkaisemisen palveluiden käyttäjät voivat hakea mukaan TSV:n ja Crossrefin välille solmittuun sopimukseen, jonka kautta julkaisija saa artikkeleilleen ja kirjoilleen DOI-tunnisteet.

Uusia julkaisijoita otetaan mukaan sopimukseen kaksi kertaa vuodessa. Liittyminen tapahtuu seuraavasti:

1. Ota yhteyttä [tuki@tsv.fi](mailto:tuki@tsv.fi) ja ilmoita olevasi kiinnostunut liittymään mukaan DOI-sopimukseen. Kerro julkaisijan nimi ja mitä TSV:n julkaisupalveluita käytätte. Tarkista [seuraavan koulutuksen ajankohta](https://tsv.fi/fi/palvelut/avoimen-julkaisemisen-palvelut/koulutukset).
2. Lähetämme DOI-tunnusten käyttöä koskevan sopimuksen allekirjoitettavaksi.
3. Julkaisijan tulee osallistua ennen tunnisteiden käyttöä DOI-koulutukseen, jonka TSV järjestää uusille sopimukseen liittyjille sekä allekirjoittaa tunnisteiden käyttöä koskeva sopimus, jossa määritellään lehden ja TSV:n keskinäiset vastuut. Journali.fi-palvelua käyttäville järjestetään. [Ilmoittaudu haluttuun koulutukseen](https://tsv.fi/fi/palvelut/avoimen-julkaisemisen-palvelut/koulutukset) lähettämällä sähköpostia kaksi viikkoa ennen koulutusta osoitteeseen [tuki@tsv.fi](mailto:tuki@tsv.fi).
4. Julkaisija saa koulutuksen yhteydessä itselleen oman prefiksin sekä Crossrefin käyttäjätunnukset. Koulutuksen jälkeen julkaisija voi ohjeiden mukaisesti aloittaa tunnisteiden käytön.

Palvelu on tällä hetkellä ilmainen jäsenseuroille. Tämä koskee DOI-tunnuksia, jotka annetaan uusille julkaistaville sisällöille. Jos hakee DOI-tunnuksia vanhalle sisällölle, julkaisijaa laskutetaan Crossrefin hinnaston mukaisesti. Muille kuin jäsenseuroille palvelun käytöstä on pieni vuosimaksu, jonka yksityiskohdat löytyvät [avoimen julkaisemisen palveluiden hinnastosta](https://tsv.fi/fi/palvelut/avoimen-julkaisemisen-palvelut/hinnasto).

## DOI-tunnisteiden käyttö palveluissa

Journal.fi- ja Edition.fi-palveluita käyttäville julkaisijoille on erilliset tekniset ohjeistukset:

* [DOI-tunnisteiden käyttö Journal.fi-palvelussa](journal-fi/doi.md)
* [DOI-tunnisteiden käyttö Edition.fi-palvelussa](edition-fi/doi.md)