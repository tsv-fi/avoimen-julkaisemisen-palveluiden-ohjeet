# Ulkoasun muokkaus Journal.fi- ja Edition.fi-palveluissa

## Mitä ulkoasuteemat ovat

Open Journal Systems ja Open Monograph Press -järjestelmissä on mahdollista muokata lukijoille näkyvää sivuston ulkoasua ulkoasuteemojen avulla. Teemalla voidaan määrittää esimerkiksi oman sivuston värejä sekä yksittäisten sivujen taittopohjia. Oletuksena OJS ja OMP järjestelmissä on järjestelmän kehittäjän ylläpitämä _Default_-teema.

## Tarjolla olevat teemat

Julkaisija voi valita vapaasti oman ulkoasuteeman. Ylläpidon helpottamiseksi suosittelemme kuitenkin TSV:n ylläpitämän perusteeman käyttöä.

Palvelujen käyttöehtojen mukaisesti TSV vastaa TSV:n valmistaman perusteeman sekä OJS/OMP-järjestelmän mukana tulevan perusteeman versiopäivityksistä. Tämä tarkoittaa siis tilanteita, jossa OJS/OMP-järjestelmään tulevat versiopäivitykset vaikuttavat jollakin tavalla ulkoasuteemojen toimintaan.

Julkaisija voi myös teettää kokonaan oman ulkoasuteeman. Tällöin versiopäivitysten yhteydessä ilmenevät muutostarpeet jäävät lehden vastuulle.

## TSV:n perusteeman muokkaus

*HUOM!* TSV:n perusteema uudistuu lokakuussa 2025 ja alla olevat tekniset yksityiskohdat eivät enää päde. Päivitämme ohjeen uuden teeman käyttöönoton jälkeen. - 2025-09-25.

Julkaisija voi pyytää oman version TSV:n perusteemasta lähettämällä sähköpostia osoitteeseen [tuki@tsv.fi](mailto:tuki@tsv.fi). 

Mikäli julkaisija haluaa perusteeman käyttöön, sille tehdään oma ns. lapsiteema. Lapsiteema perii suurimman osan ulkoasuun liittyvistä seikoista ns. emoteemalta, eli TSV:n perusteemalta. Kaikki julkaisijaa koskevat muutokset tehdään lapsiteemaan, eli sinne lisätään tavallaan vain julkaisijaa koskevat poikkeukset. Tällä tavalla perusteemaa käyttävien julkaisijoiden ulkoasut saadaan pysymään hyvin ajantasalla, koska suurin osa teknisistä muutoksista  tehdään samaan perusteemaan, josta muutokset vaikuttavat kaikkiin lapsiteemoihin. 

**Teeman valmistamista varten julkaisijan tulee toimittaa TSV:lle:**

* Yläpalkin kuva. Koko 2300x340 pikseliä. Kuvasta näkyy tavallisesti vain 1200-1600 pikseliä keskeltä. Kuvan sijaan voidaan käyttää myös toistuvaa taustakuviota tai pelkkää kiinteää väriä. Kuva voi olla png- tai jpg-muodossa. Väri ilmoitetaan heksadesimaalimuodossa, esim. _#2596be_
* Logo. Lehden tai julkaisijan logo kannattaa tallentaa **png**-muotoon ja **läpinäkyvällä** taustalla. Logon korkeuden tai leveyden tulee olla vähintään 200 pikseliä.
* Värit. Periaatteessa kaikkia teeman värejä voidaan muuttaa. Värit ilmoitetaan heksadesimaalimuodossa, esim. _#2596be_

Tämän lisäksi kaikki tekstisisällöt ovat muokattavissa hallintapaneelin kautta.

TSV:n perusteema on esimerkiksi seuraavien lehtien käytössä Journal.fi-palvelussa:

* [Virittäjä](https://journal.fi/virittaja)
* [Gerontologia](https://journal.fi/gerontologia)
* [Fennia - International Journal of Geography](https://fennia.journal.fi/)

